Одним із таких нововведень є поява поняття "блакитна лінія". Під такою назвою розуміють лінії обмеження висоти та силуету забудови, котрі спрямовані на регулювання естетичних та історико-містобудівних якостей забудови. Крім того, максимально допустима поверховість тепер обмежуватиметься і типом населеного пункту та кількістю населення, яке там проживає. Зокрема, у сільських населених пунктах із населенням до 1 тис. осіб дозволяється лише садибна забудова – тобто, індивідуальні чи зблоковані будинки. У селах із кількістю населення понад 1 тис. осіб можна зводити багатоквартирні будинки висотою не більш як 4 поверхів. У селищах міського типу максимальна висота багатоквартирних будинків становитиме 5 поверхів.

У містах із населенням до 50 тис. осіб (включно) максимально допустима поверховість багатоквартирних будинків становить 9 поверхів. Якщо ж у місті проживає від 50 до 100 тис. осіб, то тамтешні хмарочоси матимуть максимум 16 поверхів. Максимальна висотність забудови у містах із населенням більш як 100 тис. осіб буде встановлюватися місцевою документацією із просторового планування.

Від кількості поверхів тепер залежить те, яка частина ділянки, відведеної під будівництво, опиниться безпосередньо під будинком. Так, триповерховий будинок може займати половину відведеної під його спорудження ділянки. Будинок на 4-5 поверхів розкинеться на площі, що становить 45% від загальної площі ділянки. Для будинку на 6-9 поверхів пропонується відводити не більш як 40% ділянки, для будинку на 9-10 поверхів – не більш як 35% ділянки. Лише 30% відведеної під будівництво ділянки може займати будинок висотою більше 11 поверхів. Решта ділянки має бути відведена під облаштування прибудинкової території.
